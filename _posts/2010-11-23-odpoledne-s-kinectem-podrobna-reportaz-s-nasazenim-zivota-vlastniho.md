---
id: 221
title: 'Odpoledne s Kinectem &#8211; podrobná reportáž s nasazením života. Vlastního.'
date: 2010-11-23T12:01:23+00:00
author: Martin Malý
layout: post
guid: http://www.oldplayer.cz/?p=221
permalink: /odpoledne-s-kinectem-podrobna-reportaz-s-nasazenim-zivota-vlastniho/
dsq_thread_id:
  - ""
image: /wp-content/uploads/2011/10/d8a2d1595201b207ae18e9242fcc54.jpg
categories:
  - Kinect
  - Obecně o hrách
  - XBox
---
Včera ve 12.05 jsem vybalil z obří škatule XBox 360 a Kinect.

Kinect, kdybyste to nevěděli, vypadá jako silně opuchlý ovladač k televizi na stojánku.

Vše jsem pospojoval a začínám hrát.

12.18 Stále hledám baterky do gamepadu, což je takové to s čudlíkama a páčkama. Ještě minulý týden jsem dvě kupoval&#8230; :/

12.20 Po telefonátu manželce mám jasno: Baterky uklidila do šuplíku, kde nikdy žádné nebyly. Ale co, gamepad funguje, spouštím XBox. Prý se bude aktualizovat. OK.

12.35 XBox se doaktualizoval, vkládám DVD s **Kinect Adventures**. XBox oznamuje, že musí mít připojení na internet.

12.41 Našel jsem kabel a připojil XBox k netu. Oznámil, že musí stáhnout aktualizace.

12.48 XBox stáhnul aktualizace a oznámil, že bude instalovat aktualizace.

12.55 Po kratším nedorozumění se mi podařilo vysvětlit, jak je to s XBox Live účtem. Hra se spouští a oznamuje, že musí stáhnout aktualizace.

13.01 A hrajem! Kinect mě detekuje &#8211; ještě aby ne &#8211; já na něj mávám, všechno krásně funguje.

13.03 Volá manželka, aby mi řekla čtyři různé jedovatosti, jmenovitě: &#8220;Už ses probořil k sousedům při tom poskakování?&#8221;, &#8220;Jaký nábytek jsi už zničil?&#8221;, &#8220;Nerozkopnuls kytky?&#8221; a &#8220;Jsi živej?&#8221;

13.05 OK, jdeme na to. Sjíždím řeku na raftu, decentně vyskakuju (ten mrzák Kinect snad detekuje, jestli zvedám nohy z podlahy?!) a elegantními skluzy ovládám pohyb do stran

13.07 První kolo skončilo a na televizi se objevily moje fotografie. Poznámka 1: To musí jít někde vypnout. Poznámka 2: Hrát jen v trenýrkách není moc dobrý nápad.

13.30 Mám za sebou házení míčem, ucpávání děr v akvárku a další sjezdy po divoké řece. Pohyby začínají být jistější, tělo zaplavují endorfiny, to bude pohoda! Kde je **Dance Central**?

13.35 Podařilo se mi probojovat se skrz celofánový obal k DVD. Vkládám do konzole, spouštím &#8211; bude se prý něco stahovat&#8230;

14.00 _Gá gá u la lááá&#8230;_ Zvládám celý Poker Face na nejnižší úroveň obtížnosti.

14.30 Leje ze mne jako bych padl do strouhy. Tančím na Funkytown a připadám si báječně štíhlý. Obávám se ale, že sousedé z protějšího bloku nevědí, že tančím a jsem štíhlý, a mají spíš dojem, že pozorují epileptického hrocha.

14.50 OK, máme tu ještě **Kinect Sports**. Krátký zápas s celofánem, DVD do mechaniky &#8211; a budeme stahovat a aktualizovat.

14.55 &#8220;_Hru spustíte zvednutím rukou nad hlavu._&#8221; Fajn, to by mi šlo. Dělám taková ta vítězoslavná gesta, jako &#8220;_jo, jsi fakt dobrej_&#8221; a mávám davům na stadionu. Davy šílí. Sousedé z protějšího bloku otevřeli okno, aby měli lepší výhled.

15.30 Třikrát jsem vyklepl počítač v bowlingu.

15.55 Dvakrát jsem zvítězil ve stolním tenise. Soused odnaproti montuje na parapet dalekohled a sousedka drží v ruce krabici popkornu. Zavírám žaluzie.

15.59 Po prvním kole boxu odpadám. Bolí mě pravé rameno od smečování a od boxování. Dáme oddychovku &#8211; **Kinectimals**. Je to pro děti a je tam roztomilé gepardě.

16.15 Po stažení aktualizací se ukázalo, že děti milují dlouhá ukecaná intra, zatímco stojí před Kinectem. Inu, děti&#8230; Ale už mám vybraného společníka, tygříka bengálského, dobrodružství začíná!

16.20 &#8220;_Naučíme se některé triky&#8230; Skočte, a tygřík skočí._&#8221; Odlepit nohy od podlahy je po boxu poměrně náročné. Neříkal někdo, že to je oddychovka pro děti?! &#8220;_Zatočte se, a tygřík se zatočí&#8230;_&#8221; Ufff, nejde se jen natočit, musím se fakt zatočit. &#8220;_Naučíme tygříka trik Dělej mrtvého. Je to jednoduché, prostě si lehněte na záda!_&#8221; S hekáním, sténáním a klením si lehám na záda. Oddechuji. Po chvíli zvedám hlavu a obhlížím situaci: na obrazovce je opravdu roztomilý animovaný tygřík, vykydlý na zádech, a do vzduchu si mává pacičkou, ale já se nezvednu. To vše pozoruje z gauče dobrman s výrazem anglického lorda. **OFF!** Nebudu tu pro srandu čoklům!

V sedmnáct nula osm mi to ale nedalo a zkusil jsem, jestli zvládnu tu Lady Gaga i na střední obtížnost. V osmnáct dvanáct jsem ji zvládnul, ale zároveň jsem dospěl k názoru, že HARD obtížnost nechám na jindy.

V půl osmé jsem se pokusil vstát z křesla, marně. Poprosím ženu, aby mě odkutálela k posteli a půjdu spát.

Ve třičtvrtě na osm přišla SMS. Psal Radek Hulán, jestli nedáme online volejbal.

<div id="google_plus_one">
  <g:plusone></g:plusone>
</div>

<div id="fb_send_like">
</div>