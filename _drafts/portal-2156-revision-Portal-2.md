---
id: 157
title: Portal 2
date: 2011-10-04T11:35:37+00:00
author: Martin Malý
layout: revision
guid: http://www.oldplayer.cz/156-revision/
permalink: /156-revision/
---
&#8220;_Co? Hra roku 2011 v květnu? Zase někdo předbíhá, co?_&#8221; No, jak se to vezme. Pokud se zmýlím a přijde do konce roku ještě lepší hra, tak vlastně budu velice spokojený!

Znáte [Portal](http://xzone.cz/nahledgame.php3?idg=2205&a_aid=gamer)? Taková hříčka, co byla vydaná v Orange Boxu jako defacto výplň; původně snad jen takový experiment, co by se dalo udělat s Gravity Gunem z HL2&#8230; Spousta nadšených hlasů, ale podle popisu to prostě NEMOHLO být nic extra&#8230;

Posuďte sami: Je to LOGICKÁ hra, byť je udělaná jako FPS (tedy hráč vidí očima postavy). Prochází se místnostmi, kde je potřeba řešit logické úlohy, a k jejich řešení máte k dispozici jen Portal Gun, což je taková zvláštní puška, která střílí &#8220;portály&#8221;. Oranžový a modrý. Co do jednoho vleze, to z druhého vyleze. Takže když se potřebujete dostat přes příkop, tak si otevřete vedle sebe jeden portál, za příkopem druhý, a jak do jednoho vlezete, tak z druhého vylezete.

Taky jak do jednoho spadnete, tak z druhého vypadnete.

Když do jednoho spadnete z velké výšky, tak z druhého vyletíte.

Když do jednoho hodíte kostku, z druhého vypadne.

A tak.

Za celým tímhle stojí Valve, což naznačovalo, že by to nemuselo být až tak úplně špatné. Taková casual logická hra. Ale ona byla dobrá. Moc dobrá. Dokonce by se dalo říct, že hit.

Valve nevydává hry často. O to víc jsou &#8211; jak to jen říct? Vymazlené? Asi tak.

Letošní jaro bylo poměrně nabité hrami. V podstatě šlo o to, kde strávím nejvíc času, jestli v Římě (Assassin&#8217;s Creed: Brotherhood), v New Yorku (Crysis 2), ve středozemi (Dragon Age 2 &#8211; já vím, že to není Středozem), nebo v komplexu laboratoří Aperture (kde se odehráva Portal 2).

A bylo to v Aperture.

Portal 2 je logická hra. A pokud si teď představujete nějaký Soko-Ban či Sudoku, tak zapomeňte&#8230; Portal 2 je totiž logická hra, která má koule a drajv, není to šmrdlání abstraktních obrazců po hrací ploše. Navíc je to hra zábavná a vtipná (což není totéž). Vážně. Kdy se vám naposledy u Sudoku stalo, že jste se upřímně zasmáli tomu, co se odehrávalo? A teď nemyslím takové to &#8220;Cha chá, už vím jak na to&#8221;, ale pobavený smích. Kdy naposledy jste v logické hře sledovali děj?

No, tak v Portal 2 to zažijete. Řešíte logické úlohy, které jsou součástí příběhu. Provází vás hned několik průvodců se zajímavými osobnostmi (spíš se zajímavými psychickými poruchami, ale nešť) a jejich komentáře se nebojím nazvat hláškami v tom nejlepším slova smyslu.

&#8220;Ve viktoriánské Anglii se prostý občan nesměl dívat přímo na královnu, protože se tehdy věřilo, že chudí mají schopnost krást myšlenky. Nyní se věda domnívá, že to dokážou necelá 4 % chudých lidí.&#8221;  
&#8220;Věděli jste, že jsme tyto kamery původně používali k zachycení okamžiků intenzivní bolesti a agonie testovacích subjektů? Pokud subjekty test přežily, mohly si obrázky koupit po pěti dolarech. Pokud subjekt zemřel, dali jsme jeho obrázek nejbližšímu příbuznému zdarma.&#8221;  
&#8220;Jejda. Uvízla jste. Tak to je asi konec. Díky za testování. Můžete si rovnou lehnout a začít si zvykat na polohu mrtvoly.&#8221;  
&#8220;Pozor: ta káva, kterou vám dali, obsahovala fluorescenční kalcium, abychom mohli sledovat aktivitu neuronů ve vašem mozku. Existuje malá šance, že kalcium ztvrdne a zeskelnatí váš čelní lalok. Ale nemyslete na to. Pokud si to ve stresu budete představovat, tuto reakci spustíte.&#8221;

Proti prvnímu Portálu má dvojka několik nových herních mechanismů. Ubylo &#8220;přesně časovaných&#8221; místností, které se objevovaly v jedničce; dvojka je míň náročná na rychlé střílení portálů atd. Nové jsou &#8220;světelné mosty&#8221;, &#8220;tlačné a tažné pole&#8221; a barevné gely &#8211; zrychlovací, odrazový a portálový. Nemusíte se bát, že je hra překombinovaná a zmatená &#8211; když si ji celou projdete, a pak si ji zkusíte projít znovu s komentářem vývojářů, zjistíte, jakou práci si dali s tím, aby nic nebylo překombinované a zmatené. Možná chvíli nebudete vědět co dělat, ale věřte &#8211; po pár minutách zažijete vždy &#8220;AHA!&#8221; okamžik, kdy se vám logická hádanka složí a vy přesně uvidíte, co kam umístit a jak problém vyřešit.

Čeká vás i pár nečekaných dějových zvratů, takže hra rochodně není nudná. Ale asi není pro každého; chce to mít určitý smysl pro Valvehumor a pro řešení neobvyklých problémů.

U mne za sto bodů. Obtížnost tak akorát. Pohodlné hraní. Skvělá atmosféra, vtip, lehkost, šmrnc a špičková hratelnost dělají z Portal 2 žhavého kandidáta na hru roku.

K věci: Rozhovor s Gabe Newellem, šéfem Valve.

PS: Díky Slavovi z EA za tuhle skvělou hru.

<div id="google_plus_one">
  <g:plusone></g:plusone>
</div>

<div id="fb_send_like">
</div>