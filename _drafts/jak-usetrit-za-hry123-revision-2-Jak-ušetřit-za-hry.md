---
id: 133
title: Jak ušetřit za hry?
date: 2011-10-02T17:10:26+00:00
author: Martin Malý
layout: revision
guid: http://www.oldplayer.cz/123-revision-2/
permalink: /123-revision-2/
---
V druhé půlce letošního roku vyšlo několik dlouho očekávaných her. Poradím vám, jak je nakoupit tak, abyste ušetřili několik stokorun&#8230;

Jistě jste zvědaví, jaký způsob vám navrhnu? No, pojďme na to&#8230;

První očekávaná herní novinka je Crysis Warhead. Jde o &#8220;alternativní příběh&#8221; k původnímu Crysis. Hra je o něco kratší (tedy, pro mne byla delší, protože jsem čekal, až mi Steam patchne bug, kvůli kterému jsem se propadával podlahou), nepřináší nic moc nového a chvílemi je docela nezáživná. V prvním Crysis byly pasáže, které jsem si po čase procházel znovu (lépe, jinudy, elegantněji, &#8230;), v druhém jsem nic takového nenašel. Nic mě nezaujalo natolik, abych si to chtěl projít znovu. Přesto jsem se u hry docela odreagoval. Ovšem pokud si ji nekoupíte, o nic nepřijdete – ani o zážitek, ani o 750 Kč. Koupit můžete, nemusíte, je to na vás. A pokud budete kupovat, tak přes Steam- 35 dolarů je přeci jen o něco míň&#8230;

Druhá herní novinka, na kterou nedočkavě hráči čekali, je Stalker: Clear Sky. Stejně jako v předchozím případě jde o &#8220;doplněk&#8221; původního Stalkera. Původní Stalker mě zpočátku prudil, neskutečně a moc. Pak jsem se dostal do centra, do baru, sehnal jsem lepší vybavení a hra začala být záživná. Druhý Stalker mě zpočátku prudil – neustále vás někdo zabíjí, horror je tentam, běháte po bažinách a smysl to moc nedává – a dál jsem mu šanci nedal. Když si Stalkera: CS nekoupíte, ušetříte devět stovek.

Ještě víc ušetříte, když si nekoupíte Far Cry 2. Far Cry 2 není doplněk ani pokračování původního Far Cry, je to úplně jiná hra se stejným názvem. FC2 je pravým opakem Stalkera 2 – první dvě hodiny hraní jsou skvělé: Užíváte si opravdu špičkovou grafiku, skvěle zpracovanou přírodu, obrovská prostranství a africkou krajinu. Pak vás hra začne trošku nudit. Pak prudit a nakonec přímo s*át některými věcmi&#8230;

Tak například: Přijedete na kontrolní stanoviště a vojáci po vás začnou okamžitě pálit. Vykosíte celé stanoviště, ujedete kilometr, vrátíte se – a jsou tam zas! Nebo: Ve hře jsou dvě soupeřící vojenské frakce. Vy plníte úkoly pro obě. Bohužel, jdou po vás všichni vojáci, včetně &#8220;vašich&#8221;, protože &#8220;mise je tajná, vojáci o ní nevědí, tak po vás taky půjdou&#8221;. No CTKJ? Apropó úkoly: Téměř všechny jsou ve stylu &#8220;Dojeď tam a zabij ho / znič to&#8221;, kde TAM = úplně druhá strana mapy. Furt. Pravidelně. Dojedete na jihovýchod a dostanete úkol: Zabij chlapíka na severozápadě! Dojedete na SZ okraj mapy, zabijete chlapíka (většinou stojí a čumí, takže není problém) a jedete si pro další úkol&#8230; Ejhle, na východě zničit konvoj! Přejedete zase celou mapu, po cestě znovu postřílíte vojáky na stanovištích, co jste už jednou vyrubali, zlikvidujete konvoj (=dva džípy s kulometem a mezi nima prázdný náklaďák jezdí furt dokola) a popojedete na sever pro další úkol. A ejhle: Jeďte na jihozápad a zlikvidujte konvoj. A takhle to pokračuje dál, jak u blbejch na dvorečku&#8230; Do toho se furt motají &#8220;kámoši&#8221;, co vám nabízí &#8220;alternativní&#8221; řešení úkolů, což v praxi znamená, že místo toho, abyste někam jeli a vystříleli to tam, tak ještě předtím dojedete někam jinam a taky to tam vystřílíte. Autoři hry všude upozorňují, že když kámoš &#8220;padne&#8221;, tak už neobživne, což vám na druhou stranu vůbec nebude vadit, protože vám stejně k ničemu nejsou (&#8220;záchrana života&#8221; když je neomezený quicksave?) a hlavně: Nevybudujete si k nim nijaký vztah. Atd. atd. Suma sumárum: Když si nekoupíte Far Cry 2, tak ušetříte další tisícovku.

A co tedy na podzim hrát? Pokud jste rádi hráli Oblivion, a nebylo to kvůli jeho &#8220;fantasy&#8221; námětu, ale kvůli hře jako takové, tak neváhejte a ušetřené peníze dejte za Fallout 3. Hra vám po pár desítkách minut přijde povědomá (cestování mezi lokacemi, úrovně, dialogy), takže se do ní rychle vpravíte. Úkoly jsou podobné těm z Oblivionu, svět Falloutu 3 je zabydlen lidmi (jako Oblivion), střídá se pravidelně den a noc a vůbec vše má tu perfektní atmosféru, jakou měl Oblivion. Svět je rozsáhlý, graficky perfektní a hra nabízí &#8220;Oblivionskou&#8221; volnost pohybu či plnění úkolů, takže rozhodně nehrozí, že se po deseti hodinách hraní budete nudit. Na dlouhé zimní večery ideální společník! Za těch 1100 Kč rozhodně stojí, a pokud jste díky mým radám nekoupili ani Stalkera, ani Far Cry 2, tak budete v plusu&#8230;

Takže jak ušetřit? Kupujte přes Steam a nekupujte Far Cry 2 ani Stalker: CS&#8230;

<div id="google_plus_one">
  <g:plusone></g:plusone>
</div>

<div id="fb_send_like">
</div>