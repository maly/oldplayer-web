---
id: 585
title: Starý hráč, ne hráč starých her
date: 2012-09-13T12:51:19+00:00
author: Martin Malý
layout: revision
guid: http://www.oldplayer.cz/342-revision-9/
permalink: /342-revision-9/
---
Tenhle článek dávám speciálně na žádost některých čtenářů, kteří přes [<del>varování</del> vysvětlení](http://www.oldplayer.cz/oldplayer/) stále nějak nepochopili, jak je Old Player zaměřený. A to jsem si dal speciálně práci s tím, abych už samotným názvem, totiž &#8220;Old Player&#8221;, naznačil, o co že mi jde. Že nehodlám probírat staré hry, ale pocity starého hráče. Kdybych chtěl probírat staré hry, zvolím jméno &#8220;Old Games&#8221; třeba. Ale abych byl konkrétní, tak rovnou přidám příklad.

Tuhle mi říkal [Rony](http://spravodaj.madaj.net/), starý blogger z Blavy, že se bavil s [Pikim](http://4m.pilnik.sk/) o tomhle webu, a že Piki byl lehce rozčarovaný. Prý čekal, že se budu víc věnovat starým hrám. Že zažil éru Wolfensteina a Dooma a na tomhle webu se nějak nechytá. (Aha, upřesněno: _Nerozumí jazyku_! Okej, ale na podstatě dalšího to nic nemění.) A já si přitom uvědomil jednu zásadní věc: **že snad každý Slovák musí mít zkrácené jméno**! Když jsem byl mladý, byl to Jožo (Ráž) a Vašo (Patejdl) a Robo (Grigorov), a od té doby samý Muťo a Kuki a Peťo a Ďuro a Šaňo, Slavo, Fero, Miki, Rasťo, Paľo&#8230; Výjimky bych spočítal na prstech.

Pardon. Uvědomil jsem si přitom, jak je ta představa zažitá, že člověk na něčem vyroste, a u toho taky zůstane. Jako řidič, co jezdí třicet let se Škodovkou si pak nekoupí už nic jiného, novějšího, nedej Bože snad digitálního, protože prostě ne &#8211; on je na to zvyklý, a vůbec, _tahle nová auta už nejsou ono, dělá si to co chce, samej zmatek&#8230;_ Ještě zajímavější je, když to od vás okolí _očekává_, když očekává, že se tak budete chovat. Jezdíte třicet let ve Škodovce s mechanickým řazením a okýnkem na kličku, víte kam sáhnout, když to auto nejede (&#8220;_to bude vadná tryska, moment, já ji vyšroubuju a profouknu&#8230;_&#8220;) a v padesáti to prodáte a koupíte si výkřik techniky. Samo to parkuje, má to tempomat, navigaci &#8211; a vaši vrstevníci se na vás koukají a říkají: _To bych nemohl! Tahleta moderní auta, kdepak, já tomu nevěřím, a vůbec &#8211; elektrický stahování okýnek se stejně může zaseknout, zlatá klička!_

_Jo a taky Beatles / Stouni / Flojdi / Párpli / Uriáši / Olympici / Prúdy / súrodenci Hečkovi, to byla muzika, já nic novýho neposlouchám, to jsou samý bezduchý sračky._

Jsem starý hráč. Míněno starý věkem (čtyřicítka je blíž než vydání Half-Life 2 Episode 3) a míněno i starý &#8220;služebně&#8221; (asi si vytvořím takovou tu samolepku &#8220;Hraji již od roku 1985&#8221; &#8211; kdybych započítal takové ty automaty se Space Invaders a Donkey Kongem, tak asi od roku 1983). Zažil jsem éru automatů, zažil jsem éru Manic Minera, Knight Lore, Drillera a Castle Mastera, zažil jsem první Civilizaci a Dooma a Looma a Wolfensteina, a Heretic a Hexen a Descend a Transport Tycoona a Duka 3D a &#8230; No prostě jsem toho zažil hodně.

Jo, znám lidi, co jsou stejně staří, ale zůstali třeba u toho Dooma. Nebo Quaka. Když mají chuť si zahrát, pouští právě tyhle hry. Někteří říkají, že jsou na to zvyklí a &#8220;na ty nové by si nezvykli&#8221;, &#8220;nemají na ně čas&#8221;, další racionalizují: _&#8220;ty nové hry stejně stojí za houby, Doom je klasika!_&#8221; Ale malá skupina přizná: &#8220;_Hele, já bych si rád něco zahrál, ale bohužel nemám čas to sledovat, nevím po čem sáhnout&#8230; víš jak: chtěl bych fakt něco dobrého, co by mě zaujalo, ale nemám čas zkoušet ty hry. A recenze mi moc nepomůžou, to píšou dvacetiletý kucí&#8230;_&#8221;

Vím jak. A proto tyhle články píšu. Je fajn číst komentáře od lidí, kterým se líbí (díky!), ale víte, kdy mám největší radost? Když mi napíše padesátiletý kamarád: &#8220;_Díky, ten Oblivion / Assassin / Half Life / Saboteur / Votevr se mi docela líbí, to si asi koupím a zahraju, stojí to za to? To víš, já naposledy hrál (\*nějaká děsivá vykopávka z roku 93\*)&#8230;_&#8221;

Hele, lidi, fakt byste tu chtěli číst, jak je Doom skvělý a nic po něm už mu nesáhlo ani po členky a mělo by se přepadnout pod zem? Že úplně nejlepší Civilizace byla ta první (což není pravda, byla to ta třetí) a že starý adventury, panečku, to byly adventury, ne jako dneska, a když jsi v RPG chtěl dojít od lesa k hradu, šel jsi půl dne (reálného). A neměl bych se náhodou zarazit u Alone in the Dark a tvrdit, jak je Amiga nepřekonatelná? Nebo že &#8220;jediná pravá vesmírná obchodovačka je Elite, po ní žádná, basta fidli&#8221;? Líběj prominout, ale tímhle netrpím. Pokud hledáte spřízněné duše na takovéhle sentimentální hekání, tady je nenajdete! (Ale dám vám tip: některé skupiny milovníků starých počítačů přitahují právě takové typy, _&#8220;assembler je jediný pořádný programovací jazyk, všechno ostatní už je jen bloatware&#8221; included!_)

Jsem hráč. Starý hráč. Hraju nové hry a nemám z toho špatné pocity. A upřímně říkám, že na starých hrách je u mne 20 procent hratelnosti a skvělých nápadů a 80% nostalgie. Kdybych tvrdil, že &#8220;v těch nových hratelnost není a místo toho tam je jen oslňující grafická slupka nad prázdným obsahem&#8221;, tak bych si připadal jako pitomec, protože to není pravda. Vím to, jelikož je hraju.

Pojďte je hrát se mnou! Vykašlete se na vzdechy, jak je Doom nepřekonatelný a jediné pravé RPG je Dungeon Master, a pojďte se bavit u nových her. To, že jste se narodili v minulém století, neznamená, že jste odsouzení k [věčnému hraní Manic Minera](http://www.darnkitty.com/manic/)! (Ale jestli ano, tak za to já už nemůžu!)

<div id="google_plus_one">
  <g:plusone></g:plusone>
</div>

<div id="fb_send_like">
</div>